,links,articles
0,http://www.thekawish.com/Articles1/Altaf%20Shaikh/2014/2014/20%20Mar%2014.htm,"پنهنجن 
		ٻارن کي گهڻو ’’لاڏلو‘‘ نڳ بڻايو!  خميس 20 
		مارچ 2014ع حيدرآباد ۾ سنڌين جو هڪ نئون ڪلاس رهي ٿو. جنهن آسپاس جي ضلعن جي ننڍن توڙي 
		وڏن شهرن مان، ٻارن جي تعليم يا نوڪري ڌنڌي لاءِ اچي قاسم آباد وسايو آهي. 
		هنن مان ڪيترن کي واقعي پنهنجن ٻارن جي تعليم ۽ تربيت جو فڪر آهي. هو 
		پنهنجن ٻارن کي سٺن اسڪولن ۾ پڙهائين ٿا.... اها ٻي ڳالهه آهي ته، هنن لاءِ 
		سٺو اسڪول معنيٰ انگريزي نالي وارو اسڪول، جنهن ۾ ٻار حيدرآباد جهڙي ڪاڙهي 
		جي گرميءَ ۾ به رسيءَ جهڙي ٽائي ٻڌي وڃي. مائٽن کي جِتي ٻار جي مستقبل جو 
		فڪر آهي، اُتي هو ڪن ڳالهين تي منجھيل  به 
		آهن. هو سمجھن ٿا ته، ٻارن لاءِ ٽيوشن ضروري آهي. آئون کين اهو ئي چوندو 
		آهيان ته، توهان جي چونڊيل اسڪول ۾ جيڪڏهن پڙهائڻ وارا ٽيچر يا مِسون قابل 
		آهن، ته پوءِ ٻار کي ٽيوشن لاءِ ڇو ٿا موڪليو؟ ڪٿي ايئن ته نه آهي ته ٻار 
		ڪلاس ۾ ڊيسڪ تي مٿو رکي ننڊون ٿو ڪري؟ ۽ جي نه تو پوءِ اهوئي ڪلاس ۾ ورتل 
		سبق گهر ۾ اچي پڙهي ۽ پڪو ڪري. ان جي ٿوري گهڻي چڪاس  يا 
		مدد (رهنمائي) ڪرڻ ماءُ جو ڪم آهي... خاص ڪري جي هوءَ هائوس وائيف آهي پر 
		اسان وٽ ڪيترين مائرن کان اهڙا ڪم نٿا پڄن، جو هنن کي  ٽي 
		وي ڏسڻ ۽ ننڊون ڪرڻ کان واندڪائي ناهي. هو اهوئي  سمجهن 
		ٿيون ته ڪلاس ۾ مِس هنن جي ٻارن کي پڙهائي قابل ڪري.... يعني ڏٺو وڃي ته، 
		هڪ سڳي ماءُ ٿي ڪري کيس پنهنجي هڪ ٻار تي نظر رکڻ جي نه خواهش آهي ۽ نه 
		توفيق  .... 
		باقي ڪلاس روم جي مس ڪلاس ۾ پڙهندڙ ٽيهن ٻارن جو خيال رکي. اسان وٽ مائرن 
		جو زور رڳو پنهنجن ٻارن کي ٽيوشن لاءِ موڪلڻ تي رهي ٿو. اسانجي 
		هڪ ڄاڻ سڃاڻ واري فئمليءَ جي گهر حيدرآباد ويس ته هنن مون کان صلاح پڇي ته، 
		هو پنهنجي ٻار کي 15 ڏينهن جي سمر ڪئمپ ۾ موڪلڻ ٿا چاهين ....بلڪه هو پاڻ 
		ته نٿا چاهين جو ان جي وڏي في آهي پر جيئن ته پاڙي جو هڪ امير ٻار وڃي رهيو 
		آهي، سو هنن جو ڇوڪرو به ضد ڪري رهيو آهي. ڏسو نه اڄ ڪلهه نئين ٽهيءَ جو 
		دور آهي، جنهن ۾ هي سڀ ڳالهيون ضروري ٿي پيون آهن. مونکي خاموش ڏسي ڇوڪر جي 
		ماءُ مونکي پاڻ ڏي ڌيان ڇڪائيندي هڪ دفعو وري پڇيو ته، ان بابت منهنجو ڇا 
		خيال آهي؟ ”توهان صلاح ڏيو ته آئون ڇا ڪريان؟“ هن پڇيو. ”منهنجي جي ڳالهه 
		مڃو ته گرمين جي هنن موڪلن ۾ ڇوڪر کي رڌ پچاءُ ويهي سيکارينس. پٽاٽا بصر 
		ڪٽرائينس، ٿانوَ ڌوئارائينس، ڀت رڌڻ سيکارينس.....“ ”سر! توهان ته اسان سان 
		چرچا ڪري رهيا آهيو يا ٽوڪي رهيا آهيو.“ ڇوڪر جي ماءُ چيو. مون کيس ٻُڌايو 
		چرچا بنهه نه ڪري رهيو آهيان پر توهانجي ڀلي ۽ ڇوڪر جي مستقبل لاءِ بهتر 
		صلاح ڏئي رهيو آهيان. ان بعد مون کيس جيڪي وڌيڪَ ٻُڌايو اهو هي پڙهندڙ ٻيون 
		مائرون به هينئين سان هنڊائي سگهن ٿيون. ڳالهه 
		اها آهي ته، اسين غريب ملڪن جا نه فقط غريب ماڻهو آهيون پر فطرتاً سست ۽ 
		ٿوري ڳالهه تي همت هارڻ وارا پڻ آهيون. هي سمر ڪئمپون. جن ۾ ٻارن کي 
		رانديون رونديون، ترڻ، گهمائڻ ڦيرائڻ ۽ نخرن سان پڙهائڻ انهن وڏن ماڻهن 
		لاءِ آهن، جيڪي ڪارخانيدار، جاگيردار ۽ بي انتها دولت وارا هجن، جن کي هڪ 
		طرف وقت ناهي جو ٻارن سان گڏ ڪجهه وقت گهاري سگهن ۽ ٻئي طرف هنن جا ايڏا 
		ڪاروبار سيٽ ٿيل آهن. جو هنن جي ٻارن کي فقط چار اکر پڙهي ڪنهن سبجيڪٽ ۾  BA  ڪري 
		پنهنجي اباڻي فرم جو  CEO  ٿيڻو 
		آهي. هي سمر ڪئمپون يا اهڙي قسم جا نخرا فقط پئسو ڪمائڻ خاطر آهن. آئون ته 
		اهوئي چوندس ته. موڪلن جو فائدو وٺي مائٽ پنهنجن ٻارن کي اسڪول/ڪاليج طرفان 
		هوم ورڪ ڪرائڻ بعد باقي ٽائيم ۾ پنهنجي انگريزي سڌارڻ لاءِ ڪِتاب پڙهائين 
		جو اسان جا ٻار ڊاڪٽري يا انجنيئري ڪرڻ بعد نوڪري حاصل ڪرڻ لاءِ انٽرويو ۾ 
		چڱي طرح انگريزي ڳالهائي انٽرويو وٺڻ وارن کي مُتاثر نٿا ڪريو سگهن. اڄڪلهه 
		پنهنجي توڙي ڌارئين ملڪن ۾ نوڪري ملڻ محال ٿي پئي آهي. ٿورو سوچيو ته، 
		ولايت ۾ اسان جي ڪنهن مائٽ کي نوڪري ملي پر هو ان سبب کان موٽِي اچي ته اتي 
		هن کي ٻوڙ ماني يا ڀت نٿو ملي جنهن جو هو عادي آهي! جپان جي هڪ شهر ۾ 
		پنهنجي هم وطني نوجوان کي ان سبب ڪري نوڪري ڇڏيندو ڏٺم. هو ٻارن (فئملي) کي 
		گهرائي نٿي سگهيو، سو هن لاءِ ماني ڪير پچائي. مون ڏاڍو سمجايومانس ته ڀت 
		يا ٻوڙ رڌڻ ڪهڙو ڏکيو ڪم آهي. بصر ڪٽي ان جو داڳ ڪري ٽماٽا، مسالا ۽ ڪڪڙ جا 
		پيسَ رُڳو سِلو باهه تي ڇڏي ڏيندي ته ٻوڙ تيار ٿي ويندو پر اسانجا ڪي ڪي 
		مرد به عجيب ناز نخرن وارا آهن. کانئن رڌ پچاءُ ته ٺهيو پر پنهنجا ڪپڙا 
		استري ڪرڻ، ٻيڙو ٽانڪڻ جهڙا معمولي ڪم به نٿا پڄن، پوءِ انهن جي جاين تي 
		ساڳيو انڊين، بنگلاديشي، سري لنڪن ۽ ٻيا خوش ٿي نوڪري به پيا ڪندا ته گهر 
		جي اهڙن ننڍن مسئلن کي به پيا منهن ڏيندا.... اهي حالتون ڏسي اڄ جي مائرن 
		کي اها ئي نصيحت ڪندو رهان ٿو ته پنهنجي ٻارن کي لاڏلو نه ڪريو.... اڳتي 
		ڏاڍو ڏکيو ۽ مقابلي جو زمانو اچي رهيو آهي. پنهنجي ٻارن کي تعليم ۽ تربيت 
		(اخلاق) هڪ طرف سيکاريو ته گهر جا ڪم ٻئي طرف. ۽ آرام پسند ”ڪِڪِلو“ بنائڻ 
		بدران کين رَف ۽ ٽَف بَنايو. رڳو ڪَلف لڳل ڪپڙا پائي اوچي برانڊ جو موبائيل 
		فون هٿ ۾ ۽ اکين تي مهانگو چشمو رکي هلڻ ڪا وڏي ماڻهپي يا ڪامياب زندگيءَ 
		جو اهڃاڻ ناهي. altafshaikh2005@gmail.com m "
1,http://www.thekawish.com/Articles1/Altaf%20Shaikh/2014/2014/18%20Feb%2014.htm,"پرڏيهه 
		۾ اسان لاءِ ڪيترا سڪون آهي؟  اڱارو 
		18 فيبروري 2014ع تعليم 
		ختم ٿيڻ کانپوءِ مون جهاز واري نوڪري 1968ع کان شروع ڪئي. هڪ ئي روٽ ۽ هڪ 
		ئي جهاز تي رهڻ بدران منهنجا جهاز ۽  روٽ 
		تڪڙا تڪڙا تبديل ٿيندا رهيا. مختلف جهازن کي ڪڏهن ڏُور اوڀر جي ملڪن ڏانهن، 
		ته ڪڏهن يورپ ۽ آمريڪا جي ملڪن ڏانهن وٺي وڃڻو پيو ٿي. ڪڏهن ڪاري سمنڊ وارا 
		سوشلسٽ ملڪ: رومانيا، بلغاريا، روس وغيره، ته ڪڏهن عرب  ملڪ. شروع جا سال سئيز ڪئنال بند هو، ان ڪري جهازن جي مالڪن جي مرضي نه 
		هوندي به اسان کي جهاز سڄي آفريڪا کنڊ جي چوڌاري ڦيرائڻو پيو ٿي ۽ رستي تي 
		ممباسا، موپوتو، ڪيپ ٽائون، ڊڪار ۽ عابد جان جهڙن آفريڪي بندرگاهن تي راشن 
		پاڻي ۽ جهاز لاءِ فيول وٺڻو پيو ٿي. پهرين سال ئي اسان کي جهاز کي آمريڪا 
		وٺي وڃڻو پيو ۽ هر سال ويسٽ انڊيز جي ٻيٽن برمودا، ڪيوبا، ٽرنيڊاڊ ۽ ٽوباگو 
		کان آمريڪي بندرگاهن هيوسٽن، نيواورلينس، فلڊلفيا، بالٽيمور، نيويارڪ وڃڻو 
		پيو ٿي ۽ اڃان به مٿي اُتر ۾ ڪئناڊا جي به ڪجهه بندرگاهن ۾ وڃڻو پيو ٿي. 
		انهن ڏينهن ۾ يعني اڄ کان اڌ صدي اڳ وارو ڪئناڊا اسان لاءِ ٿر جيان هوندو 
		هو، جِتي رڳو سُڃَ ئي سُڃَ، وارِي ئي وارِي هئي.... يعني جيئن ٿر ۾ وارِي 
		ئي وارِي، تيئن ڪئناڊا ۾ سال جو وڏو حصو رڳو برف ئي برف ۽ ٿڌيون هوائون 
		هيون. مينهن وسڻ تي ٿر ۾ جان ايندي آهي، تيئن اونهاري جي ڪجهه مهينن ۾ جي 
		جهاز ڪئناڊا ايندو هو، ته اُس ۽ ساوڪ ڏسي دل خوش ٿيندي هئي، نه ته ڪئناڊا 
		وڃڻ جو ٻُڌي ڊپريشن ٿيندي هئي. چوندا هئاسين ته، هي ڪئناڊين چريا ماڻهو 
		ڪئناڊا ۾ ڇو رهيا پيا آهن....هيٺ ڏکڻ ۾ نيويارڪ پاسي ڇو نٿا هليا وڃن. 
		جيتوڻيڪ نيويارڪ ۾ به سياري ۾ سخت سِيءُ ٿئي ٿو. ٻارهو ئي بهار فقط برمودا، 
		بهاما، جئميڪا، باربادوس، ٽرنيڊاڊ جهڙن ٽراپيڪل ٻيٽن تي هوندي آهي. انهن 
		ڏينهن ۾ اسان جهڙن ملڪن جا ماڻهو ڪئناڊا جهڙن ڏورانهن ۽ ويران هنڌن تي ته 
		نظر نه ايندا هئا پر آمريڪا ۾ به ورلي نظر آيا ٿي. آخر هيڏانهن اچن به ڇو. 
		هندستان ۽ پاڪستان جهڙن ايشيائي  ملڪن ۾ خوشحالي هئي. ٿورا گهڻا جيڪي تعليم يا روزگار لاءِ نڪتا ٿي ته 
		انگلينڊ کان اچي نڪتا ٿي. انهن ڏينهن ۾ آمريڪا لاءِ ويزا يا گرين ڪارڊ ملڻ 
		ڪو ڏکيو ڪم نه هو، پر انگلينڊ يا يورپ جي ملڪن ۾ رهڻ به ڪو مشڪل نه هو. 
		جيڪو  آيو ٿي ان کي سال ٻن اندر اتي جي شهريت ۽ پاسپورٽ ملي ويو ٿي. پوءِ 
		ڏورانهين ڏيهه آمريڪا يا ويران ۽ رُڃ ۽ سُڃ جهڙي ڪئناڊا ۾ ڪو ڇو وڃي رهي! 
		مون کي ياد آهي ته، 1973ع ۾ منهنجو جهاز سئيڊن جي بندرگاهه اسٽاڪهوم ۾ بيٺو 
		هو، ته انهن ڏينهن ۾ سئيڊن جي ”ڪوڪم“ شپ يارڊ ۾ مئرين انجنيئرن جي ضرورت 
		ٿي. هنن جو نمائندو مون وٽ جهاز تي آيو ۽ مونکي جهاز جي نوڪري ڇڏي ڪناري جي 
		نوڪريءَ لاءِ صلاح ڪيائين. مون سان گڏ منهنجي زال ۽ سال ڏيڍ جي ڌِيءَ به 
		هئي. جهاز جي نوڪري تڏهن ڇڏي وڃي ٿي، جڏهن ٻار ست اٺ سالن جا ٿين ٿا ۽ هنن 
		لاءِ جهاز تي پڙهڻ بدران اسڪول وڃڻ ضروري ٿئي ٿو، سو منهنجي لاءِ اهو مسئلو 
		نه هو پر مونکي ان دفعي موراڪو ۽ اسپين کان وٺي هر سمنڊ ۽ موسم اهڙي ته 
		خراب ملي هئي، جو منهنجي سامونڊي نوڪريءَ کان دِل کٽي ٿي پئي هئي ۽ شايد 
		منهنجي ان روڄ پٽڪي ۽ سمنڊ کي پِٽون پاراتا ڏيڻ ڪري مڪاني آفيس وارن مونکي 
		ان پوسٽ جي آفر ڏني ۽ ان کي وڌيڪ پرڪشش بنائڻ لاءِ هنن اهو به چيو ته، هو 
		مهيني اندر  مونکي ۽ منهنجي فئمليءَ کي سئيڊن جي شهريت به ڏيندا. مونکي اها ڳالهه ڪجهه 
		ڪجهه پسند آئي پر آخري فيصلي ۾ انڪار ئي ڪيم، جو انهن ڏينهن ۾ پاڪستان ۾ ڇا 
		خرابي هئي... امن امان، تعليم، سستائي، دنيا ۾ پاڪستاني پاسپورٽ جي عزت... 
		تڏهن ته هر ملڪ ۾ اسان بنا جھل پل جي وڃي رهياسين ٿي، ڌنڌا ڌاڙيون ۽ 
		نوڪريون ڪيونسين ٿي ... دنيا جي بهترين ملڪن مان پاڪستان هڪ هو، جنهن ۾ عرب 
		به رهڻ لاءِ پئي آيا. بهرحال پوءِ اسانجي ملڪ جون حالتون بهتر ٿيڻ بدران ويون خراب ٿينديون. 
		بيروزگاري، نا انصافي ۽ دهشتگردي ويئي وڌندي ۽ اڃان تائين وڃي وڌندي. هڪ 
		طرف مذهبي اقليت سان تعلق رکندڙ سرندي وارا  پڙهيل ڳڙهيل ۽ پئسي وارا 
		عيسائي، پارسي، قادياني، سنڌي هندو، ملڪ ڇڏي وڃڻ لڳا، جن جي سخاوت ڪري ملڪ 
		جا ڪيترائي تعليمي توڙي صحت جا ادارا هلي رهيا هئا، ته ٻئي طرف ملڪ جي 
		معاشي بدحاليءَ ڪري ڪيترائي غريب ۽ بيروزگار پنهنجو ۽ پنهنجن ٻچن جو پيٽ 
		پالڻ لاءِ ٻاهر وڃڻ لڳا. شروع ۾ ته عرب توڙي يورپي ملڪن ۾ اسان جي ماڻهن کي 
		سولائيءَ سان مزدوري ۽ پورهيا ملڻ لڳا پر پوءِ انهن غريبن کي به  exploit  ڪيو 
		ويو. کين نوڪريون يا  ملڪ ۾ داخلا ڏيڻ لاءِ مڪاني ماڻهو ويزائون پئسن تي وڪڻڻ لڳا. ٻيو ته ٺهيو 
		پر اسان جا عرب  مسلمان به پنهنجن پاڙيسري ملڪن جي اهڙن غريب ۽ مجبور ماڻهن کان پئسا وٺي 
		ويزا وڪڻڻ لڳا. ياد رهي ته رڳو ويزا...! نوڪريءَ لاءِ وري کين ٻين عربن کي 
		منٿ ميڙ ڪرڻي پئي ٿي. آهستي آهستي يورپ ۽ آمريڪا ته ڇا پر ڪئناڊا جهڙا ملڪ، 
		جن شروع ۾ اسان جهڙن ملڪن جي ماڻهن کي گهرائڻ لاءِ سندن همت افزائي ڪئي ٿي 
		۽ کين ٿوري گهڻي سکيا ڏئي سٺيون نوڪريون ڏنيون ٿي، اڄ اسان جي ملڪ جا جيڪي 
		ڊاڪٽري ۽ انجنيئري پڙهي اُتي پهچن ٿا، ته هنن کي ٽئڪسي يا ٽرڪ ڊرائيور ٿي 
		ڪم ڪرڻو پوي ٿو، اسٽورن ۽ گدامن ۾ سامان ڍوئڻ جي مزدوري ڪرڻي پوي ٿي يا 
		چوڪيداري .... ڪڏهن ڪڏهن ته اهڙو روزگار به  نٿو ملي! اهو ڏسي ڏک ٿو ٿئي ته، اسانجي ملڪ جو  ايم 
		بي بي ايس يا  B.E  پاس اُتي جي بس اسٽاپن يا سب وي ۾ سئنڊوچ پيو وڪڻي. 
		ڪئناڊا جهڙا ملڪ ڌارين جي اچڻ تي پابنديءَ جون به ڳالهيون ڪن ٿا، ته ساڳئي 
		وقت ماڻهن جي اچڻ جو هڪ لميٽيڊ وهڪرو به قائم رکڻ چاهين ٿا، جو هنن کي 
		هيٺانهين درجي جي پورهيتن، رستن ۽ گٽرن کي صاف ڪرڻ، ٻني ٻاري، عمارتن جا 
		شيشا ۽ ٽئاليٽ صاف ڪرڻ جهڙن ڪمن لاءِ ته اسان جهڙا ماڻهو کپن. نيويارڪ جي 
		غلام مصطفيٰ انڙ چيو: ”سائين! هِي ائين آهي، جيئن اسان وٽ زميندار يا وڏيرو 
		پنهنجي ٻنيءَ تي ڪجهه باگڙي ڀيلن کي جھوپڙيون ٺاهي رهڻ جي موڪل ڏئي ٿو. اهو 
		ان ڪري نه ته ڪو هن کي هنن سان همدردي آهي ۽ هو هيٺئين درجي جي ذاتين وارن 
		کي به پاڻ جهڙو ٿو سمجھي پر ان ڪري جيئن هنن کان ٻني ٻاري جا ڏکيا ڪم وٺي 
		سگهجن، جيڪي هاڻ سندن مسلمان هاري به نٿا ڪن.“ ”ڀلا اهو 
		ته آهي ته ڪئناڊا جهڙن ملڪن ۾ ميڊيڪل ۽ تعليم مفت ۾ آهي!“ مون هڪ نوجوان کي 
		چيو، جيڪو اعليٰ تعليم مڪمل ڪري پنهنجي وطن موٽي آيو هو، جيتوڻيڪ هن کي 
		سندس تعليم جي آڌار تي ڪئناڊا ۾ نوڪري ملي رهي هئي. پر جيئن ته هن کي 
		پاڪستان ۾ هڪ پرائيويٽ ڪمپنيءَ ۾ سٺي پگهار سان نوڪري  پهرين کان هئي، ان ڪري هن ان کي قائم رکڻ چاهيو ٿي. بقول هن جي ته، جنهن کي 
		پنهنجي ملڪ ۾ سٺي نوڪري  هجي، ان کي ٻاهر ڌِڪا کائڻ نه کپن. هن ٻڌايو ته ڪئناڊا ۾ ٻارن جي تعليم مفت 
		ضرور آهي پر اها ڪا بهتر قسم جي نه  آهي، اها ائين آهي جيئن اسان وٽ سرڪاري اسڪولن ۾ آهي. جيڪڏهن ڪو افورڊ ڪري 
		سگهي ٿو، ته اسان وٽ پرائيويٽ اسڪول تمام بهتر آهن. جيستائين اهو چيو وڃي 
		ٿو ته، ڪئناڊا ۾ ميڊيڪل مفت آهي، ته اهو ايڏو آسانيءَ سان نٿو ملي، اُتي جي 
		اسپتالن ۾ به ائين ڪلاڪن جا ڪلاڪ ويهڻو پوي ٿو، جيئن سنڌ جي ڳوٺن جي سرڪاري 
		اسپتالن ۾. اهوئي سبب آهي جو ڪيترائي ڪئناڊا ۽  آمريڪا 
		۾ رهندڙ اسانجا ماڻهو طبي علاج يا آپريشنن لاءِ هوائي جهازن جا ڀاڙا ڀري 
		پاڪستان ۽ انڊيا اچن ٿا.... جِتي هنن جو بهتر خيال رکيو وڃي ٿو ۽ پاڪستان ۽ 
		آخرڪار انڊيا جا سرجن به بين الاقوامي معيار جا آهن. altafshaikh2005@gmail.com "
2,http://www.thekawish.com/Articles1/Altaf%20Shaikh/2014/2014/02%20Apr%2014.htm,"اسان جا 
		سادڙا ماڻهو!  اربع 02 
		اپريل 2014ع اسان جي 
		ماڻهن جي به عجيب سوچَ آهي، بلڪه آئون ته اهو چوندس ته، هو ايتري ته سادي 
		طبيعت جا آهن، جو هر هڪ جي ڳالهه تي آسانيءَ سان اعتبار ڪريو وڃن. هن 
		ڪمپيوٽر ۽ انٽرنيٽ جي دور ۾ به هنن کان اها تڪليف نٿي پڄي ته، کڻي صحيح 
		معلومات حاصل ڪن ۽ پنهنجو پاڻ کي نقصان کان بچائين. مثال طور ڪجهه ڏينهن اڳ 
		گهوٽڪي کان هڪ همراهه فون ڪيو ته، هو ايم بي اي پڙهڻ لاءِ  ملائيشيا وڃڻ ٿو 
		چاهي. مونکي اهو ٻڌي حيرت ٿي ته، MBA يا B.E ۽ MBBS جهڙيون معمولي ڊگريون ته هِتان پاڪستان مان به ڪري سگهجن ٿيون. انهن بيچلر 
		وارين ڊگرين کي آئون معمولي ان ڪري چوان ٿو جو اڄ جي دور ۾ انهن جي Value ئي ڇا آهي. اِيئن ته جن ڏينهن ۾ آئون پنجين ڪلاس ۾ هئس يعني 1954ع ۾، انهن 
		ڏينهن ۾ ته مئٽرڪ به وڏي ڳالهه هئي. مئٽرڪ پاس ڪرڻ وارن کي هالا جي هاءِ 
		اسڪول ۾ ماستري ملي وئي ٿي پر هاڻ ته PhD ڪرڻ بعد به معمولي ماستري مشڪل سان ٿي ملي. پاڪستان ۾ سرڪاري ڪاليجن کان 
		علاوه ڪيترائي خانگي ڪاليج آهن، جن ۾ انجنيئرنگ يا ڊاڪٽري پڙهائي وڃي ٿي. 
		انهن جي في سرڪاري ڪاليجن ۽ يونيورسٽين کان کڻي وڌيڪ آهي پر ته به ڪنهن 
		سستي کان سستي ملڪ جي ڪاليج جي خرچ کان وري به گهٽ آهي.... اهو ملڪ ڀلي کڻي 
		بنگلاديش هجي، ايران هجي يا چين ۽ ملائيشيا يا ڪو ٻيو ايشيائي ملڪ.... جِتي 
		ڪٿي ٻاهرن ملڪن کان آيل شاگردن لاءِ ڳريون فيون آهن ۽ کاڌي پيتي ۽ رهائش جو 
		به وڏو خرچ آهي. ۽ اهو شاگرد جنهن انٽر ۾ سٺي پوزيشن نه کنئي آهي (تڏهن ته 
		هن کي پنهنجي ملڪ جي سرڪاري ڪاليج يا يونيورسٽي ۾ داخلا نه ملي آهي، اهو 
		پڙهائيءَ ۾ ڪمزور ئي چئبو ۽) ان کي جڏهن ولايت ۾ ڪو ميڊيڪل يا انجنيئرنگ 
		ڪاليج داخلا ٿو ڏئي، ته اهو پڪ ڪو اعليٰ معيار جو درسگاهه نه پر ٺڙڪ ٺڳيءَ 
		وارو ئي هوندو، جنهن جي ڊگريءَ کي بين الاقوامي طور گهٽ ئي قبول ڪيو ويندو 
		هوندو. مون 
		گهوٽڪيءَ جي همراهه کي سمجھايو ته، ”ان بنيادي ڊگري MBA لاءِ ڇو ٿو ٻاهر وڃين. اهو سوچ ته ان تي تنهنجو ڪيڏو خرچ ايندو!“ ”نه مونکي 
		اسڪالرشپ ملي رهي آهي، ملائيشيا ۾ پڙهڻ جي“، هن ٻڌايو، جنهن تي مونکي ويتر 
		حيرت ٿي.  خير اها ته مونکي خبر آهي ته، ڪجهه ملڪن جون يونيورسٽيون ڌارين 
		ملڪن، خاص ڪري پٺتي پيل ايشيائي ۽ آفريڪن ملڪن جي شاگردن کي پڙهائي ۽ رهائش 
		وغيره جو خرچ پورو ڪرڻ لاءِ اسڪالرشپ ڏين ٿيون. پر اها اڪثر انهن کي ڏني 
		وڃي ٿي، جيڪي پڙهائيءَ ۾ هوشيار آهن ۽ ٻي ڳالهه ته جپان وارا ڏين يا 
		ملائيشيا وارا..... اسڪالرشپ اُن کي ملي ٿي، جنهن جي پوسٽ گريجوئيشن ٿيل 
		آهي، يعني هو پنهنجي فيلڊ ڊاڪٽري، انجنيئرنگ يا ڪنهن ٻي فيلڊ ۾ فقط بيچلر 
		نه پر ماسٽرس ڊگري يافته آهي. ان کي PhD لاءِ گهرايو وڃي ٿو.... نه ڪي MBA وغيره لاءِ. ان تي هن ٻڌايو ته ڪو ايجنٽ آهي جيڪو 80 هزار رپين جي بدلي ۾ 
		ملائيشيا ۾ پڙهڻ لاءِ اسڪالرشپ وٺرائي ڏئي ٿو ۽ سوا لک رپين ۾ يورپ جي ڪنهن 
		به ملڪ ۾. پر هو چوي ٿو ته، ”ان لاءِ ان ملڪ جي سفارتخاني طرفان ورتل 
		انٽرويو ۾ ان کي مطمئن ڪرڻ توهانجو ڪم آهي. سو ان سلسلي ۾ آئون اهو پڇڻ ٿو 
		چاهيان ته، توهان جي ملائيشيا جي قونصل خاني ۾ ڄاڻ سڃاڻ آهي جو منهنجو ڪم 
		ٿي سگهي.“ مون هن کي سمجھايو ته، ڌارئين ملڪ جي ڪنهن يونيورسٽيءَ ۾ پنهنجي 
		خرچ يا مليل اسڪالرشپ تي پڙهڻ لاءِ پهرين پوسٽ رستي يا انٽرنيٽ ذريعي ان 
		تعليمي اداري ۾ داخلا  لاءِ apply ‏ 
		ڪرڻو پوندو آهي. داخلا ملڻ بعد هنن کي اسڪالر جو ٻڌائڻو پوندو آهي يا 
		پنهنجي خرچ تي پڙهڻ جي صورت ۾ هنن جي پهرين سيمسٽر جو خرچ بئنڪ ذريعي آن 
		لائين ادا ڪبو آهي يا ويسٽرن يونين جهڙي اداري ذريعي ڪيش پئسا موڪلبا آهن. 
		پوءِ اها يونيورسٽي ان شاگرد کي داخلا ڏيڻ جي رضامنديءَ جو خط موڪليندي آهي 
		ته، جيئن پاسپورٽ سان گڏ اهو خط ان ملڪ جي قونصل خاني يا سفارتخاني ۾ جمع 
		ڪرائي ان تي Study Visa جو ٺپو لڳرائي ۽ پوءِ ٽڪيٽ خريد ڪري اچي. اهي تعليمي ادارا ان خط جي نقل جي 
		ڪاپي ڊائريڪٽ سفارتخاني کي به موڪلين ٿا، جيئن هو ٻنهي خطن جي خاطري ڪري 
		اُميدوار کي ويزا جو في الحال مهيني يا اڌ جو ٺپو هڻي ڏين، جيئن اهو شاگرد 
		في الحال يونيورسٽيءَ ۾ هلي داخلا وٺي. هفتو کن ڪلاس اٽينڊ ڪرڻ بعد 
		يونيورسٽيءَ وارا ان شاگرد کان پاسپورٽ وٺي سال جي ويزا جو ٺپو هڻائي. پوءِ 
		پاسپورٽ پاڻ وٽ رکن ٿا. اڳ ۾ اهو پاسپورٽ شاگرد حوالي ڪري ڇڏيندا هئا پر 
		پوءِ ڪيترا شاگرد تعليم جاري رکڻ بدران نوڪريون ڳوليندا وتيا ٿي. مون اها 
		ڳالهه هن گهوٽڪيءَ جي شاگرد کي سمجهائي ته ويزا حاصل ڪرڻ جو اهوئي طريقو 
		آهي. ۽ سفارتخانن ۾ ايڏي سختي آهي جو انهن جي ملڪ ۾ نوڪري ملڻ يا پڙهڻ لاءِ 
		داخلا ملڻ بعد به ڪو اميدوار سنئون سڌو ڪنهن سفارتڪار سان نٿو ملي سگهي. 
		ويزا جو ٺپو لڳرائڻ لاءِ پاسپورٽ، يونيورسٽي طرفان آيل خط (يا نوڪري جي 
		صورت ۾ نوڪري ڏيندڙ اداري جو خط) ۽ ٻيا ڊاڪيومينٽ ڪنهن ڪوريئر سروس ذريعي 
		سفارتخاني/قونصل خاني  موڪلڻا پون ٿا  سفارتخانن کي، خاص ڪري اسان جهڙن 
		ملڪن ۾، نه وقت آهي نه سڪيورٽي کين اجازت ٿي ڏئي ته ويزا وٺندڙ سان روبرو 
		ملن. اهي ڳالهيون ٻڌائي مون هن ان همراهه کي چيو ته، ”مونکي لڳي ٿو ته، اهو 
		ايجنٽ اوهان سان ٺڳي ڪري رهيو آهي.“ پر مون ڏٺو ته هو ان ايجنٽ جي ڳالهين ۾ 
		اهڙو ته ڦاسي چڪو هو ۽ خوابن جي دنيا ۾ پنهنجي اڏيل پروگرام ۾ ايڏو ته 
		منڊيل هو، جو هن کي ٻي جي ڳالهه نه پئي وڻي. مون 
		چيومانس ته، ڀلا هڪ ڪم ڪر! جيڪڏهن اهو ايجنٽ توهان ج ي ڳوٺ جو آهي، ته هن کي چئن چڱن اڳيان ڪرينس ته جيئن تنهنجو ڪم نه ٿئي ۽ 
		تنهنجو پئسو غرق ٿي وڃي يا اتي پهچي توکي ڪا سزا اچي وڃي، ته هن ايجنٽ جي 
		پويان وٺ پڪڙ ته ٿي سگهي. ”هو اسانجي ڳوٺ جو ناهي. پر سکر ۾ رهندڙ منهنجي 
		هڪ دوست جو سڃاڻو آهي.“ هن ٻڌايو. ”چڱو ڀلا هڪ ٻيو ڪم ڪر،“ مون هن کي صلاح 
		ڏني، ”جيڪڏهن تون سمجھين ٿو ته ايئن لک سوا لک رپيا ڏيڻ سان ٻاهر پڙهڻ لاءِ 
		اسڪالرشپ ۽ ويزا ملي ويندي، ته هن ايجنٽ کي چئه ته هو توکي انهن ٻن ٽن 
		شاگردن جا فون نمبر ڏئي، جن کي هن ٻاهر پڙهائيءَ لاءِ داخلا ۽ اسڪالرشپ وٺي 
		ڏني آهي. پوءِ تون انهن شاگردن کي فون ڪري پڪ ڪر ته ان ڳالهه ۾ ڪا سچائي 
		آهي يا نه. باقي گهر وٺرائي ڏيڻ واري دلال وانگر هن جو ڪم تومان ڪميشن ڪڍڻ 
		آهي. پوءِ ڀلي توکي بعد ۾ خبر پوي ته اهو گهر ڦڏي جو آهي ۽ تنهنجي حوالي ٿي 
		نٿو سگهي.“  سوچڻ جي ڳالهه آهي ته لک رپيا ڏيڻ سان جي ٻاهر پڙهڻ جي 
		اسڪالرشپ ملي وڃي، يعني سال جي پڙهائيءَ جو ڏهه ٻارنهن لک خرچ ملي وڃي، ته 
		هرڪو ائين نه ڪري! پر افسوس جي ڳالهه اها آهي ته، اهڙن ٺڳ ايجنٽن جو شڪار 
		اڄڪلهه گهڻو تڻو سنڌ صوبي جا ماڻهو آهن، هو هر وقت ٻين جي مٺين ڳالهين تي 
		جھٽ پٽ وسهجيو وڃن. altafshaikh2005@gmail.com "
3,http://www.thekawish.com/Articles1/Altaf%20Shaikh/2014/2014/04%20Feb%2014.htm,
4,http://www.thekawish.com/Articles1/Altaf%20Shaikh/2014/2014/20%20Jan%2014.htm,
5,http://www.thekawish.com/Articles1/Altaf%20Shaikh/2014/2014/26%20Jun%2014.htm,"سخيءَ کان شوم ڀَلو  خميس 26 جون 2014ع ڪو 
		زمانو هو، جو ورلي ڪو ٻاهر ويندو هو، پر اڄ ڪلهه شهرن جا ته ڇا، پر ڳوٺن جا 
		ماڻهو به ولايت ويندي نظر اچن ٿا.... ننڍا وڏا، ڇوڪرا ۽ ڇوڪريون.... پوءِ 
		ڪي نوڪرين لاءِ ته ڪي تعليم لاءِ، ڪي ڪانفرنسون ۽ سيمينار اٽينڊ ڪرڻ لاءِ 
		ته ڪي بزنس ۽ گهمڻ ڦرڻ لاءِ. گذريل دفعي ڳوٺ هڪ مائٽ جي گهر وڃڻ ٿيو، هن جو 
		ڇوڪرو آفيس طرفان ٽن ڏينهن جي سيمينار لاءِ سنگاپور وڃي رهيو هو، هو بيحد 
		خوش هو. ظاهر آهي ولايت وڃڻ اسان لاءِ سماجي شان ( ) 
		بڻجي ويو آهي. ٻاهر جي نوڪري ملڻ يا تعليم لاءِ يا اسڪالرشپ يا مٿئين 
		همراهه وانگر ڪجهه ڏينهن لاءِ ڪانفرنس يا سيمينار اٽينڊ ڪرڻ جو موقعو ملڻ 
		کي به هر ڪو خوش نصيبي ٿو سمجھي. مونکي حيرت ٿي ته هو مون کان هڪ ئي ساهه ۾ 
		پُڇندو ويو ته انڪل ڪنهن کي سڃاڻو ته ٻڌائيندا، جيئن آئون اُن سان ملي 
		سگهان.... ڀلا سنگاپور ۾ ڪهڙيون ڪهڙيون جايون گهمڻ جهڙيون آهن وغيره 
		وغيره.... ان ئي قسم جا سوال ملائيشيا يا جپان ويندڙ مونکان ڪندا آهن ۽ 
		جيڪي ٻن ٽن ڏينهن يا هفتي ڏيڍ جي سيمينار يا ڪنهن ڪورس کي اٽينڊ ڪرڻ لاءِ 
		ويندا آهن ته انهن کي آئون اهو ئي چوندو آهيان ته ”بابا توهان ٻئي جو ڪو 
		واقف ڪار معلوم ڪرڻ ته ڇڏيو، پر توهان جو ڪو پنهنجو سڃاڻو يا مائٽ مٽ آهي 
		ته ان کي به وساري ڇڏيو، جو توهان کي ڪو اتي آزاد نه ڇڏيندا ته پيا گهمو 
		ڦرو. وقت تي نيرن ڪرائي 9 بجي کان ڪلاس يا تقريرن جو سلسلو شروع ٿيندو ته 
		شام جا پنج وڃي ٿيندا ۽ توهان کي لڳاتار ويهي ٻڌڻو آهي ۽ اهم نقطا درج ڪرڻا 
		آهن. وچ ۾ فقط منجهند جي ماني ۽ چانهه جو وقفو ملي ٿو ۽ آخري ڏينهن تائين 
		اهو سلسلو هلي ٿو، سو سيمينار يا ڪانفرنس دوران توهان جو ڪنهن مائٽ يا دوست 
		سان ملڻ کي بيحد خراب سمجھيو وڃي ٿو ۽ جي ڪو هلي ملي اتي توهان وٽ اچي ٿو 
		ته ان کي به خراب سمجھيو وڃي ٿو. شام جي وقت توهان مان اها اميد رکي وڃي ٿي 
		ته هوٽل جي ڪمري ۾ ويهي سڄي ڏينهن جي ڪار گذاري جو احوال لکو، مليل هوم ورڪ 
		ڪريو ۽ رُلڻ پِنڻ بدران جلدي سمهي رهو، جيئن ٻئي ڏينهن اٻاسيون ڏيڻ بدران 
		غور سان سيمينار اٽينڊ ڪري سگهو.“ هر اهڙي 
		ڪانفرنس يا سيمينار ۾، ان جي انتظاميه، حصو وٺن دڙ (کي آخري ڏينهن تي يا اهو هفتي کان مٿي آهي ته ڇنڇر ۽ آچر واري ڏينهن تي، 
		ٽوئرسٽ بس ۾ ويهاري شهر جو سير ڪرائي ٿي. بهرحال ان ڏينهن سيمينار اٽينڊ 
		ڪرڻ لاءِ ويندڙ منهنجي مائٽ جي پٽ جڏهن سنگاپور ۾ گهمڻ ڦرڻ جون جايون پڇيون 
		ته، مون کي ان تي ايڏي حيرت نه ٿي.... ها البته ان وقت ضرور ٿي، جڏهن ان 
		دوران سندس ڪو دوست اچي نڪتو، جنهن جو ڪو مائٽ سنگاپور ۾ رهيل آهي ۽ هن 
		پنهنجي مائٽ لاءِ هن هٿان ڪجهه مٺائي ۽ ٻيو سامان موڪلڻ ٿي چاهيو. مون ڏٺو 
		ته اسان جو مائٽ ۽ ان جو پٽ، ٻئي ڄڻا انڪار يا ٽال مٽول ڪرڻ بدران جواب ۾ 
		يڪدم ”سائين بلڪل، ڇو نه کڻي وينداسين. اها به ڪا پڇڻ جي ڳالهه......“ 
		چوندا رهيا. اهو به اسانجي ملڪ جي ماڻهن جو هڪ خاص اسٽائيل آهي! خاص ڪري 
		مون پنهنجي سنڌين ۾ ڏاڍو ڏٺو آهي ته ڪنهن به ڪم لاءِ کڻي چئو ته بنا سوچي 
		سمجھي آيا اهو ڪم ٿي به سگهندو يا نه ... ڪرڻ جهڙو آهي يا نه ... بنا غور 
		ڪرڻ جي، اسين يڪدم وڏي ڊاڙ ڦٽاڪ اهڙي هڻنداسين. وري جي کڻي مجبوري ڏيکاربي 
		ته اڳلو ڏک پيو ڪندو ته دوست ٿي ڪري هي معمولي ڪم به نه ٿو ڪري ... ٻه ٽي 
		ڪلو سامان جا کڻي وڃڻ سان ڇا لهي پوندين.... وغيره. بهرحال اسان واري مائٽ 
		۽ هن جي پٽ توڙي هن وٽ آيل دوست جي مٿين گفتگو مان مون هڪدم اندازو لڳايو 
		ته ٻئي ڌريون بيوقوف ۽ ساديون آهن ۽ ان قسم جي سادگين ئي اسان جي ماڻهن کي 
		ماريو آهي. مون هنن کي ڪجهه نه چيو ... اڃا به مون کان صلاح وٺن ها ته کين 
		کڻي حالتن مطابق حقيقتون ٻڌايان ها، پر اڄ اها ڳالهه ياد ڪري پنهنجي 
		پڙهندڙن جي معلومات لاءِ لکي رهيو آهيان ته ان جاءِ تي اسان سنڌين بدران 
		ملئي، جپاني يا ويندي سنڌي هندو هجي ها (جو مشاهدو اهو ٿو ٻڌائي ته هو اسان 
		مسلمانن کان وڌيڪَ ڄاڻَ رکندڙ ۽ سنجيده طبيعت جا آهن) ته هو نه ٻئي کي 
		پنهنجو سامان کڻي وڃڻ لاءِ چوي ها نه ڪنهن ٻئي جي چوڻ تي پاڻ کڻي وڃڻ لاءِ 
		هائوڪار ڪري ها، ڇو جو ايئرپورٽن تي غير قانوني شيون کڻي سفر ڪرڻ ۾ ايترا 
		ته ڏوهه ٿين ٿا ۽ انهن جون سزائون ايڏيون ته سخت آهن، جو ڪير به ٻئي جي 
		سامان کڻڻ جو ته رسڪ نٿو کڻي، پر پنهنجو سامان به پاڻ وٽ سوگهو رکي وهي ٿو 
		ته متان بي خيالي ۾ ڪو سندس سامان ۾ ڪا غلط شيءِ وجھي ڇڏي ۽ هن لاءِ مصيبت 
		پيدا ٿي پوي. ڪراچي جا 
		سٺ سال جا پوڙها زال مڙس عمري تي وڃڻ دوران جدي ۾ پڪڙجي پيا، ڇو جو هنن وٽ 
		جيڪي ٻه اسپنج جا چمپل هئا، جيڪي کين ٽڪيٽون وڪڻندڙ ايجنٽ پنهنجي ڪنهن مائٽ 
		کي مڪي ۾ ڏيڻ لاءِ ڏنا هئا، انهن ۾ هيروئن پيل هئي. هنن جي هڪ به نه ٻڌي 
		وئي ته اهي چمپل ڪنهن ٻي همراهه پنهنجي مائٽ لاءِ ڏنا آهن. مڃان ٿو ته 
		منهنجي مائٽ جي پٽ کي سنگاپور کڻي وڃڻ لاءِ جيڪا مٺائي ڏئي رهيو هو، ان ۾ 
		ڪا خرابي نه هوندي ته به اهڙين شين خاص ڪري کاڌي پيتي جي شين کي ٻئي ملڪ ۾ 
		کڻي وڃڻ کان پاسو ڪجي، ڇو جو ڪيترن ميون ۽ رَڌل شين کي ڪيترن ئي ملڪن ۾ آڻڻ 
		جي اجازت ناهي. اسان جي ملڪ ۾ هر ڪا شيءِ هلي ٿي، ان جو مطلب اهو هرگز ناهي 
		ته ٻين ملڪن ۾ به قاعدو قانون ڍرو آهي. يورپ ۽ آمريڪا پاسي جا ملڪ ته بيحد 
		خبردار رهن ٿا ۽ نِمڪو جهڙي شيءِ جي به اجازت نه ٿا ڏين، جو هنن کي ڊپ آهي 
		ته متان انهن ۾ جراثيم هجن ۽ سندن ملڪ جي ماڻهن کي بيمار ڪن .... خاص ڪري 
		اسان پاڪستانين کان ته ايشيا جي ملڪن جا ماڻهو به گهٻرائين ٿا، جو اسان وٽ 
		اڃا تائين نه پوليو تي ڪنٽرول ٿي سگهيو آهي، نه مليريا ۽ ٽائفائيڊ تي. 
		ملائيشيا ۽ انڊونيشيا سڄو جهنگ آهي، مڇرن سان ڀريو پيو آهي، پر مجال آهي، 
		جو ڪنهن کي مليريا ٿئي! اڄ ڪلهه 
		سڄي دنيا هڪ ٿي وئي آهي، جِتي ڪٿي نان، ڊبل روٽي، مرچ مصالحا ملن پيا. 
		ڪراچيءَ مان ڇو ٿا هڙون ٻڌي نڪرو؟ ڀلا جي ڪنهن ملڪ ۾ ڪا هڪ اڌ شيءِ نه ٿي 
		ملي ته به مڙيئي خير آهي. توهان جي ٻوڙ ۾ هئڊ، اڇو جيرو، جئڦل يا جاوتري نه 
		پئي ته ڪا اهڙي وڏي ڳالهه ناهي ... ۽ اسان پاڪستانين کي ته اڃا به انهن 
		ڳالهين ۾ احتياط ڪرڻ کپي، ويجھڙائيءَ ۾ هڪ اسان جو هم وطني ٽوڪيو ايئرپورٽ 
		تي ان ڪري خواهه مخواهه پڪڙجي پيو، جو هن جي مصالحن جي لفافي ۾ خَس خَس 
		هئي. خَس خَس جيتوڻيڪ اهڙي شيءِ آهي، جيڪا مون ڏٺي آهي ته جرمني ۽ پولينڊ 
		جهڙن ملڪن ۾ به ڪيڪ پيسٽرين مٿان تِرن جي ٻج وانگر ڇٽي وڃي  ٿي ۽ عام کاڌن 
		۾ به استعمال ٿئي ٿي، ان ڪري ته آئون چوان ٿو ته ڌارين ملڪن ڏي سفر ضروري 
		آهي ته خبرداري سان هلو، اهڙي تهڙي ڪا شيءِ يا ڪو اهڙو ڪم نه ڪريو، جيڪو 
		توهان جي سفر کي بڻائي. خَس خَس جيڪا توهان لاءِ مصالحي جو قسم آهي، پر سُنگهڻ وارا ڪتا ته 
		يڪدم اچي توهان جي بئگ وٽ بيهندا، جو خَس خَس ڏوڏي ( ) 
		جو ٻج آهي ۽ پ و پي 
		مان ئي ته آفيم ٺاهيو وڃي ٿو. ڪنهن 
		مونکان پڇيو ته ڪو دوست ولايت کڻي وڃڻ لاءِ سامان ڏئي ته ڪيتري حد تائين 
		خبردار رهجي. مون وراڻيو ته، ”پهرين ته دوست کي اهڙي ڪم لاءِ هرگز نه چوڻ 
		کپي. ڪنهن مائٽ مٽ لاءِ هن کي سامان موڪلڻو آهي ته( )  
		ذريعي ئي موڪلي، ڇاڪاڻ ته 4 ڪلو سامان جا ٻه هزار رپيا پوسٽ خرچ ٿئي ٿو. 
		دوست کي پريشان ڇو ڪجي. جيسين خبرداريءَ جو سوال آهي ته کاڌي پيتي جون شيون 
		ته نه کڻجن، پر خشڪ شيون به نه کڻجن.”ڀلا ڪپڙا گنديون؟“ هن پڇيو. ”انهن کي 
		به ڪجي ته بهتر.“ مون چيو ۽ کيس ٻڌايم ته، لنڊن هيٿرو ايئرپورٽ تي ڪيئن هڪ 
		پاڪستاني کي سزا اچي وئي، جيڪو ڪنهن جو باٿ ٽاول کڻي پهتو هو، چرس سونگهڻ 
		وارا ڪُتا ۽ مشينون هن جي بئگ کي چُھٽي ويا، خبر پئي ته ان ٽوال ۾ چرس آهي، 
		جنهن کي پاڻي ۾ ٻوڙي نپوڙيو ويو ته چرس جي سالوشن نڪتي، اهڙا انيڪ مثال 
		آهن، جن ۾ نوي سيڪڙو کان مٿي غريب ۽ سادا ماڻهو ڦاسن ٿا، جن کي ٻين طرفان 
		جڏهن سامان چهٽايو وڃي ٿو ته حضور شرمي ۾ هو انڪار به نٿا ڪن. بهتر اهو آهي 
		ته سفر جي معاملي ۾ ”سَخيءَ کان شوم ڀلو، جو ترت ڏئي جواب“ تي عمل ڪجي. "
6,http://www.thekawish.com/Articles1/Altaf%20Shaikh/2014/2014/02%20Jul%2014.htm,"اسان وٽ هروبرو کاڌي تي زور.....!  اربع 02 جولاءِ 2014ع سنڌ جي هڪ ڳوٺ جي گهر ۾ وڃان ته اتي ٻار هورلڪس پي رهيا هئا ، جنهن جو اشتهار اڄ ڪلهه اخبار ۽ ٽي وي تي به ايندو رهي ٿو. سندن ماءُ پيءُ 
		کان پڇيم ته هي ڇا آهي؟ جواب ۾ هو تعريفن جون وڏيون پليون اڏڻ لڳا ته هي 
		ولايت (ڊئنمارڪ) جو پائوڊر آهي، جنهن کي پاڻيءَ ۾ ملائي پيئڻ سان ٻارن ۾ 
		طاقت اچي ٿي ۽ هو پڙهائيءَ ۾ به سٺا ٿين ٿا.....دل ۾ چيم ته منهنجي زندگيءَ 
		جو به وڏو حصو تعليم سان وابسته رهيو آهي پڙهائي ڪرڻ توڙي پڙهائڻ ۾ .... 
		منهنجي تجربي موجب پڙهائيءَ ۾ ٻار اهو ئي سٺو ٿئي ٿو، جنهن کي مائٽ محنت جي 
		عادت وجھن ٿا. هنن کي وقت ضايع ڪرڻ بدران لکڻ پڙهڻ لاءِ اتساهه پيدا ڪن ٿا 
		۽ مٿن نظر رکن ٿا، يعني هنن جي ”اسان کي ‘هورلڪس’ جهڙين شين جي ڪهـڙي ضرورت جڏهن اسان وٽ ڪڻڪ جام 
		آهي.“ مون کين چيو ۽ هو حيرت مان مونکي ڏسڻ لڳا. ان تي مون کين سمجهايو ته 
		هورلڪس ڇا آهي؟.....ڪڻڪ جي اٽي، کير ۽ کنڊ جو مڪسچر آهي ۽ واقعي کير ۽ ڪڻڪ 
		۾ وڏي طاقت آهي...خاص ڪري ڪڻڪ ۾. ۽ اها شيءِ ان ملڪ جا ٻار ڀلي کائين/پيئن 
		....يعني ڊئنمارڪ جا، جِتي جي ٻارن لاءِ هنن ٺاهيو آهي. اسان ڇو پيا چرين 
		وانگر پئسو وڃايون! اسان وٽ ته ڪڻڪ جام ٿئي ٿي ۽ اڄ ڪلهه اٽي جو اگهه گهڻو 
		آهي ته به دنيا ۾ اسان وٽ سستي ۾ سستو آهي. ان پراڻي پئڪ ٿيل دٻي جي هورلڪس 
		کان ته تازي ڪڻڪ جي ماني ۽ کير جو ڪوپ ٻار کي ڏيو ته اهو هن لاءِ وڌيڪَ 
		صحتمند آهي. هي هورلڪس جهڙا نخرا انهن ملڪن لاءِ آهن، خاص ڪري ڊئنمارڪ، 
		ناروي، فنلئنڊ، سئيڊن جهڙن ملڪن لاءِ جِتي اونهاري ۾ به ايڏو سيءُ ٿو پوي 
		جو ڪڻڪ ته ٺهيو جهڙو تهڙو اناج به پوکي نٿو سگهجي. اسان جڏهن جهاز کي سئيڊن 
		يا ناروي جهڙن ملڪن جي بندرگاهن ۾ وٺي ويندا هئاسين ته اسان لاءِ کاڌي پيتي 
		جو مسئلو نه هوندو هو. ٻئي راشن سان گڏ ڪڻڪ جو اٽو ۽ چانور به ايترا کڻي 
		ويندا هئاسين، جو پنج ڇهه مهينن جي سفر بعد به بچي پون. ٽئي ويلا ڪڻڪ جون 
		چپاتيون ۽ اڦراٽا کائيندا هئاسين. بقول اسانجي هڪ سئيڊن جي واقفڪار فئملي 
		جي ”ست رڇيون هڪ طرف ته گيهه ۾ تريل اڦراٽو ٻئي طرف!“ البت تعليم دوران 
		جڏهن آئون ٻه اڍائي سال فئملي سان گڏ سئيڊن جي ڏاکڻي بندرگاهه مالمو ۾ وڃي 
		رهيو هوس ته ڪڻڪ جي اٽي حاصل ڪرڻ جي ڏاڍي پريشاني ٿيندي هئي....خاص ڪري 
		سياري ۾....۽ سئيڊن، ناروي، فنلئنڊ جهڙن ملڪن ۾ سيارو معنيٰ گهـٽ ۾ گهٽ اٺ 
		مهينا کن سخت سيءُ ٿيندو هو، جنهن دوران  جسم 
		۾ چڀندڙ ٿڌيون هوائون لڳنديون هيون. عام ماڻهن کي چانور يا چپاتين بدران 
		پٽاٽا ئي کائيندي ڏسندا هئاسين. يونيورسٽي جي ميس ۾ به مڇي جي ڳڀيءَ يا 
		گوشت جي چاپ سان گڏ پٽاٽا ملندا هئا يا ڪڏهن ڪڏهن چانور. شهر ۾ هڪڙو 
		ڊپارٽمينٽل اسٽور هو، جيڪو ٻن ٽن هفتن بعد ڪڏهن موراڪو کان ته ڪڏهن اسرائيل 
		کان موسميون ۽ اٽي جا پنج پنج ڪلو وارا ٿيلها گهرائيندو هو، جنهن جو اطلاع 
		اشتهارن ذريعي ڪيو ويندو هو، جيئن شهر جا ماڻهو اٽي جي شوق ۾ ان دڪان تي 
		اچن ۽ آئي سارو ٻي به خريداري ڪن. هر گهر کي 5 ڪلو وارو هڪ ٿيلهو خريد ڪرڻ 
		جي اجازت هوندي هئي. ڪڏهن ڪڏهن في ماڻهو 5 ڪلو جو ٿيلهو ٿيندو هو ته ان 
		ڏينهن آئون به يونيورسٽي مان موڪل ڪري زال سان گڏ ان دڪان اڳيان قطار ۾ اچي 
		بيهندو هوس جو اسان کي چپاتي وڌيڪَ پسند آئي ٿي. ايئن ته شهر ۾ هڪ ايراني 
		دڪان وارو نان به وڪڻندو هو پر اهي نان ان وقت يعني اڄ کان 25 سال کن اڳ 
		جڏهن اسان وٽ هڪ رپئي جا ٻه مليا ٿي ته اتي هڪ نان 7 ڪرونن يعني ان وقت جي 
		حِساب موجب 35 رپئي جو مليو ٿي. ان مان پڙهندڙ اندازو لڳائي سگهن ٿا ته 
		اهـڙن ٿڌن ملڪن ۾ ڪڻڪ جي اٽي جي ڪيڏي کوٽ ۽ مهانگائي رهي ٿي. ان ۾ ته ڪو شڪ 
		ناهي ته چانورن ۽ ٻين  شين کان وڌيڪَ طاقتور شيءِ ڪڻڪ آهي....تڏهن ته انهن  ملڪن جي ماڻهن ڪڻڪ جهڙي اناج مان اهڙيون هورلڪس جهڙيون شيون ٺاهيون آهن ۽ 
		اهي مهانگيون ان ڪري آهن جو هنن کي ايشيا ۽ آفريڪا جي ملڪن مان مهانگي اگهه 
		تي ڪڻڪ امپورٽ ڪرڻي پوي ٿي....۽ اسان جهڙا بيوقوف ڪڻڪ جي هوندي سوندي 
		هورلڪس جهڙيون شيون ڳرن اگهن تي ڊئنمارڪ جهڙن ڏورانهن ملڪن مان گهرايون ٿا. 
		هو ڇا شاهه صاحب فرمايو آهي ته: ”پاڻي مٿي جھوپڙا، مورک اڃ مرن....“سئيڊن 
		جهڙن اتراهن ملڪن ۾ جِتي سال جا گهٽ ۾ گهٽ اٺ نو مهينا سخت سيءُ رهي ٿو، 
		ڪيترا ماڻهو قبضي جو شڪار رهن ٿا. ڇا ٿو ٿئي جو سخت سيءَ ڪري اڃ ته صفا نٿي 
		لڳي ۽ مشغول زندگيءَ ڪري اهو به اڪثر وسريو وڃي ته اُڃ نه هوندي به ٿورو 
		گهڻو پاڻي پيئندو رهجي. پوءِ ماڻهو ته ڇا پالتو ڪتن کي به ڪڏهن ڪڏهن چاڪليٽ 
		کارائڻو پوي ٿو. بهرحال انهن ٿڌن ملڪن ۾ چاڪليٽ کائڻ ماڻهن توڙي جانورن جي 
		مجبوري آهي. مونکي حيرت ٿيندي آهي جڏهن گھوٽڪي، جيڪب آباد....توڙي 
		حيدرآباد، نوابشاهه جهڙن گرم علائقن جون مائرون اونهاري جي سخت گرميءَ ۾ 
		جڏهن ته پگهر وڃي کڙيون کڻندو آهي، پنهنجي لاڏلن ٻارن کي چاڪليٽ 
		کارائينديون وتنديون آهن! چاڪليٽ ڪو اسان جي ملڪن جي ماڻهن جي کائڻ جي شيءِ 
		ته نه آهي! پوءِ جڏهن ٻارن کي دست ٿيندا آهن ته ان قسم جو مائرون چاڪليٽ 
		بند ڪرائڻ بدران ڊاڪٽرن کان دستن جي دوا وٺڻ ۾ پوريون هونديون آهن! اسان جي ملڪ جي وڏن شهرن ۾ ته ڇا سنڌ جي ٻهراڙي جي ڳوٺن ۾ به بوتلون 
		(سافٽ ڊرنڪس) پيئڻ جي ايڏي عادت ٿي وئي آهي، جو هر مهمان کي عزت بخشڻ لاءِ 
		هو سمجھن ٿا ته ان قسم جو شربت پيارڻ ضروري آهي. ماني تي به ان جو پيئڻ 
		ضروري سمجھيو وڃي ٿو....چئي کاڌو هضم ٿي ڪري. ڀائي! توهانجو سسٽم جيڪڏهن قدرتي طور کاڌو هضم نٿو ڪري تو پوءِ ايترو گهڻو ۽ ڳرو کاڌو 
		کائي هن کي ايڏو  ڇو 
		ٿا ڪريو؟ پنهنجو پاڻ تي ڇو ٿا ايڏو ظلم ڪيو. اهو ته ائين ٿيو ته هروڀرو جسم 
		تي هئڊ هڻائڻ لاءِ ڏنڊا کائڻا آهن! سو هروڀرو کائڻو ضرور آهي....گيهه ۽ مرچ 
		مصالحن واريون شيون به ضرور کائڻيون آهن، پوءِ ڀلي ان جي مٿان بوتل پيئجي 
		يا هاجمولا جهڙيون کاڌو هضم ڪندڙ گوريون کائجن. انهن شين جو وري بار بار ٽي 
		وي تي به اشتهار ايندو رهي ٿو.... اهو نه ته آهي. هونءَ به بوتلن جهڙا مشروب صحت لاءِ ڪي سٺا ته نه آهن، جيڪي جسم جو 
		ڪئلشيم سڪايو ڇڏين ۽ اسان جا ڏند ۽ هڏا ڀُرڪڻا ٿيو پون. ولايت ۾ گهر جو گٽر 
		چوڪ ٿيڻ تي ايمرجنسي ۾ ڪنهن سافٽ ڊرنڪ جي سڄي بوتل هاري گٽر کوليو وڃي ٿو! 
		بوتلن واريون ڪمپنيون اصل ۾ جن ملڪن جون آهن، اتي جي حڪومت انهن شربتن کي 
		ڄاڻي واڻي تمام گهڻو مهانگو رکيو آهي، جيئن ان کي پيئڻ لاءِ ماڻهن جي حوصلا 
		شڪني ٿي سگهي. اسان وٽ شادين مرادين ۾ اڪثر ماڻهن کي ڏسندو آهيان ته پنهنجي 
		ٻارن کي هڪ بوتل پياري وري ٻي پيا ڏيندا آهن. اهو نه سوچيندا آهن ته ان هڪ 
		بوتل ۾ 9 چمچا کنڊ جا  ٿين ٿا. شايد انهن بيوقوفين ڪري اسان وٽ وڏا ته وڏا ڪيترائي ٻار به ذيابيطس ڪيترا ماڻهو پئسو اچڻ تي سمجھن ٿا ته هاڻ هنن کي ۽ پنهنجي ٻارن کي 
		خوب کارائڻ پيارڻ کپي. اهي اهي مٺايون جيڪي اسان ننڍا هئاسين ته فقط عيد 
		برات تي نصيب ٿينديون هيون، اهي اڄ روزانو ٻارن کي کارايون وڃن ٿيون. 
		ايتريقدر جو نيرن تي به چپاتي يا اڦراٽو کارائڻ بدران هنن کي ڇڏيو وڃي ٿو 
		ته چانهه ۾ بسڪيٽ يا ڪيڪ ٻوڙي کائين. ڪجهه ٽي وي تي ايندڙ اشتهارن به ماڻهن 
		جو دماغ خراب ڪيو آهي ۽ پئسي وارا ته ڇا غريب به پوري ڪوشش ڪن ٿا ته هو به 
		ڪٿان به ۽ ڪنهن به ريت پئسو هٿ ڪري پنهنجن ٻارن کي ڪلفيون، آئيس ڪريمون، ڪپ 
		ڪيڪ، مختلف نالن وارا بسڪيٽ، چاڪليٽ ۽ ٽڪيون کارائين، ڇو جو ٽي وي تي ٻارن 
		سان گڏ پوڙهن کي به اهي شيون چشڪا ڏئي کائيندو ڏيکاريو وڃي ٿو. "
